---
title: הָעֲלִיָיה לְיִשְׂרָאֵל
author: a teacher
level: bw_lev_6
---
דָוִיד עוֹלֶה חָדָשׁ מֵאִיטַלְיָה, אָלֶכְּסַנְדֶר עוֹלֶה חָדָשׁ מֵרוּסְיָה, מֹשֶׁה עוֹלֶה חָדָשׁ מֵאֶתְיוֹפְּיָה, שׁוֹשַׁנָה עוֹלָה חֲדָשָׁה מִצָרְפַת וִיהוּדִית עוֹלָה חֲדָשָׁה מֵאַנְגְלִיָה. כּוּלָם עָלוּ לְיִשְׂרָאֵל. יִשְׂרָאֵל הִיא הַבַּיִת שֶׁל כָּל הַיְהוּדִים בָּעוֹלָם. כָּל יְהוּדִי יָכוֹל לַעֲלוֹת לְיִשְׂרָאֵל וְלִהְיוֹת אֶזְרָח יִשְׂרְאֵלִי.

אַבְרָהָם אָבִינוּ הִגִּיעַ לְאֶרֶץ יִשְׂרָאֵל לִפְנֵי 3500 שָׁנָה. מֵאָז הָיְיתָה אֶרֶץ יִשְׂרָאֵל לְאַרְצוֹ שֶׁל הָעָם הַיְהוּדִי. לִפְנֵי יוֹתֵר מֵ-2000 שָׁנָה גֵירְשׁוּ אֶת הַיְהוּדִים מִיִשְׂרָאֵל. הַיְהוּדִים הִגִיעוּ לַאֲרָצוֹת רַבּוֹת בְּכָל הָעוֹלָם, אֲבָל כָּל הַזְמַן הִתְגַעְגְעוּ לְאֶרֶץ יִשְׂרָאֵל. הֵם תָמִיד הִתְפַּלְלוּ וְחָלְמוּ עַל הַחֲזָרָה מֵהַגוֹלָה לִירוּשָׁלַיִם וּלְאֶרֶץ יִשְׂרָאֵל. עַד הַיוֹם יְהוּדִים עוֹלִים לְיִשְׂרָאֵל מִמְקוֹמוֹת רַבִּים בָּעוֹלָם.

בְּיִשְׂרָאֵל תָמִיד גָרוּ יְהוּדִים, אֲבָל קְבוּצוֹת גְדוֹלוֹת שֶׁל יְהוּדִים הִתְחִילוּ לַחֲזוֹר לָאָרֶץ רַק לִפְנֵי 120 שָׁנָה. הָעֲלִיָיה הָרִאשׁוֹנָה הִגִיעָה בֵּין הַשָׁנִים 1882-1904. רוֹב הָעוֹלִים בָּאוּ מֵרוּסְיָה, מֵרוֹמַנְיָה, מִתֵימָן, וּמְעַטִים מֵאֲרָצוֹת אֲחֵרוֹת. הֵם בָּנוּ אֶת הַיִישׁוּבִים הָרִאשׁוֹנִים בְּאֶרֶץ יִשְׂרָאֵל. הֵם עָבְדוּ בְּחַקְלָאוּת. הָעֲלִיָיה הַשְׁנִיָיה הִגִיעָה בֵּין הַשָׁנִים 1904-1914. הָעוֹלִים הָיוּ צְעִירִים מִבְּרִית הַמוֹעָצוֹת. הֵם עָלוּ בִּגְלַל הָאַנְטִישֵׁמִיוּת שֶׁהָיְיתָה אָז בְּאֵירוֹפָּה. הֵם הָיוּ אִידֵאָלִיסְטִים. הֵם חָלְמוּ עַל עֲבוֹדָה עִבְרִית, עַל שְׁמִירָה עִבְרִית וְעַל חַיִים בְּעִבְרִית. יְהוּדִים מֵרוּסְיָה הִגִיעוּ גַם בָּעֲלִיָיה הַשְׁלִישִׁית, בֵּין הַשָׁנִים 1919-1923. רַבִּים מֵהָעוֹלִים הָאֵלֶה בָּנוּ קִיבּוּצִים וּמוֹשָׁבִים בְּכָל הָאָרֶץ. בָּעֲלִיָיה הָרְבִיעִית, בֵּין הַשָׁנִים 1924-1928, עָלוּ לָאָרֶץ יְהוּדִים מִפּוֹלִין. הָעוֹלִים הָאֵלֶה פִּיתְחוּ אֶת הֶעָרִים הָרִאשׁוֹנוֹת בְּיִשְׂרָאֵל, אֶת הַמִסְחָר וְאֶת הַטֶכְנוֹלוֹגְיָה. בֵּין 1929-1939 הִגִיעוּ עוֹלִים מִגֶרְמַנְיָה וּמִמִזְרַח אֵירוֹפָּה. זוֹ הָיְיתָה הָעֲלִיָיה הַחֲמִישִׁית. רַבִּים מֵהָעוֹלִים הַחֲדָשִׁים בָּעֲלִיָיה הַזֹאת הָיוּ צַיָירִים, סוֹפְרִים וּמוּסִיקָאִים, וְהֵם תָרְמוּ לְהִתְפַּתְחוּת הַתַרְבּוּת וְהָאֳמָנוּת בָּאָרֶץ.