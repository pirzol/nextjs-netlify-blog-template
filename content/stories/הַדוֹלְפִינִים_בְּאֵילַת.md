---
title: הַדוֹלְפִינִים בְּאֵילַת
author: a teacher
level: bw_lev_6
---
כְּשֵׁם שֶׁהָאָדָם הוּא הַיְצוּר הַמְפוּתָח בְּיוֹתֵר עַל הָאֲדָמָה, הַדוֹלְפִין הוּא הַיְצוּר הַמְפוּתָח בְּיוֹתֵר בַּמַיִם. הַקֶשֶׁר בֵּין הָאָדָם לַדוֹלְפִין הוּא עַתִיק. אָרִיסְטוֹ מְסַפֵּר שֶׁדוֹלְפִינִים וּבְנֵי אָדָם שִׁיתְפוּ פְּעוּלָה בְּדַיִג. בְּמַאוּרִיטַנְיָה, בְּמַעֲרַב אַפְרִיקָה, הַדַיָגִים דָגִים בְּעֶזְרַת דוֹלְפִינִים עַד הַיוֹם: רֹאשׁ הַכְּפָר מַכֶּה בְּמַקֵל בַּמַיִם, הַדוֹלְפִינִים בָּאִים, מִסְתַדְרִים בְּשׁוּרָה, מַבְרִיחִים אֶת הַדָגִים אֶל תוֹךְ הָרְשָׁתוֹת, מְקַבְּלִים כַּמָה דָגִים וְחוֹזְרִים לְמַעֲמַקֵי הַיָם. יָדוּעַ גַם שֶׁדוֹלְפִינִים עָזְרוּ לַאֲנָשִׁים שֶׁאֳנִיָיתָם טָבְעָה, וְלָקְחוּ אוֹתָם עַל גַבָּם אֶל הַחוֹף.

בְּאֵילַת חַיִים כַּמָה דוֹלְפִינִים שֶׁהִגִיעוּ מֵהַיָם הַשָׁחוֹר, דוֹלְפִינָה מִיַפָּן וְדוֹלְפִינָה שֶׁנוֹלְדָה בְּאֵילַת. הַדוֹלְפִינִים עוֹסְקִים בְּתֵרַאפְּיָה וְעוֹזְרִים לְנָכִים אוֹ לְחוֹלִים לְהַרְגִישׁ טוֹב יוֹתֵר. אֵיךְ הֵם עוֹשִׂים אֶת זֶה? לַדוֹלְפִינִים יֵשׁ חוּשִׁים שֶׁאֵין לִבְנֵי אָדָם. יֵשׁ לָהֶם סוֹנָאר, מִין אוּלְטְרָה-סַאוּנְד טִבְעִי. הַסוֹנָאר שֶׁלָהֶם כְּאִילוּ הוֹפֵךְ אֶת גוּף הָאָדָם לְשָׁקוּף, וְהֵם מְגַלִים אֵיפֹה יֵשׁ בְּעָיָה אוֹ מַחֲלָה אֵצֶל הָאָדָם. הָאָדָם, שֶׁמַרְגִישׁ שֶׁבַּעַל הַחַיִים קָלַט אֶת הַבְּעָיָה שֶׁלוֹ, מִתְעוֹדֵד וּמוֹצֵא כּוֹחוֹת לְהִתְמוֹדֵד עִם הַמַחֲלָה אוֹ עִם הַבְּעָיָה.

לְחוֹף הַדוֹלְפִינִים בְּאֵילַת בָּאִים יְלָדִים אוֹטִיסְטִים, וְהַדוֹלְפִינִים יוֹצְרִים אִתָם קֶשֶׁר. אַחַת הַדוֹלְפִינוֹת, הִינְדוּ שְׁמָהּ, הִיא הָרְגִישָׁה בְּיוֹתֵר מִבֵּין הַדוֹלְפִינִים. הִינְדוּ יָצְרָה קֶשֶׁר עִם יֶלֶד אוֹטִיסְט בֶּן 7, שֶׁאַף פַּעַם לֹא יָצַר קֶשֶׁר עִם אִישׁ. אַחַר כָּךְ הַיֶלֶד הִתְחִיל לִיצוֹר קֶשֶׁר עִם הַהוֹרִים שֶׁלוֹ. הַדוֹלְפִינִים עֲדִינִים יוֹתֵר עִם אֲנָשִׁים חוֹלִים וְנָכִים. הַחוֹלֶה אוֹ הַנָכֶה צָף בַּמַיִם, וּפִתְאוֹם הוּא רוֹאֶה חַיָה גְדוֹלָה וַחֲכָמָה מִתְעַנְיֶנֶת בּוֹ, וְלֹא אִכְפַּת לָהּ אִם הוּא חוֹלֶה אוֹ נָכֶה אוֹ לֹא רָצוּי בַּחֶבְרָה. כָּךְ נַעֲשֶׂה הַחוֹלֶה שָׁקֵט יוֹתֵר, וְהוּא מַצְלִיחַ לְהִסְתַדֵר טוֹב יוֹתֵר עִם הָעוֹלָם שֶׁסְבִיבוֹ. יֵשׁ אֲנָשִׁים שֶׁבָּאִים לְאֵילַת וְנִשְׁאָרִים שָׁם זְמַן רַב כְּדֵי לִהְיוֹת עִם הַדוֹלְפִינִים.