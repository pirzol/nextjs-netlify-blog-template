---
title: בֵּית הֶעָתִיד
author: a teacher
level: bw_lev_5
---
פַּעַם לֹא הָיָה מַחְשֵׁב, לֹא הָיְיתָה טֶלֶוִויזְיָה, לֹא הָיָה טֶלֶפוֹן, פַקְס, וִידֵאוֹ... הַיוֹם הֵם חֵלֶק מֵהַחַיִים שֶׁלָנוּ. אֵיךְ יִהְיוּ הַחַיִים בְּעוֹד 100 שָׁנִים? אֵיךְ יִהְיֶה הַבַּיִת שֶׁלָנוּ בֶּעָתִיד?

לְבֵית הֶעָתִיד נִכְנָסִים דֶרֶךְ דֶלֶת מִבַּרְזֶל. לְדֶלֶת זוֹ לֹא צָרִיךְ מַפְתֵחַ וְלֹא צָרִיךְ יָדִית, צָרִיךְ רַק לַעֲמוֹד מוּל הַדֶלֶת, וְהִיא נִפְתַחַת בְּשֶׁקֶט. אִם אֲנַחְנוּ רְעֵבִים, לֹא צָרִיךְ לְהָכִין אוֹכֶל. פָּשׁוּט לוֹחֲצִים עַל כַּפְתוֹר וְרוֹאִים עַל מָסַךְ הַטֶלֶוִויזְיָה רְשִׁימָה שֶׁל מַאֲכָלִים וְשֶׁל מַשְׁקָאוֹת. לוֹחֲצִים עַל הַכַּפְתוֹרִים הַמַתְאִימִים וְהָאוֹכֶל מַגִיעַ אֵלֵינוּ. הָאוֹכֶל מַגִיעַ דֶרֶךְ צִינוֹרוֹת, שֶׁמְחַבְּרִים אֶת הַמִטְבָּח שֶׁלָנוּ לַמִטְבָּח הַמֶרְכָּזִי. הַטַעַם שֶׁל הָאוֹכֶל אַחֵר, כִּי זֶה לֹא אוֹכֶל מְבוּשָׁל אֶלָא אוֹכֶל שֶׁהָרוֹבּוֹטִים מְכִינִים עַל-יְדֵי הוֹרָאוֹת מַחְשֵׁב.

אֶפְשָׁר גַם לָתֵת פְּקוּדוֹת בְּקוֹל, וְהָרוֹבּוֹט עוֹשֶׂה לָנוּ אֶת כָּל הָעֲבוֹדָה. לְמָשָׁל, הוּא מֵכִין אֶת הַמִיטוֹת לְשֵׁינָה, הוּא מֵעִיר אוֹתָנוּ בַּבּוֹקֶר עַל-יְדֵי צִלְצוּל אוֹ עַל-יְדֵי מוּסִיקָה נְעִימָה. כְּשֶׁנִמְצָאִים מִחוּץ לַבַּיִת אֶפְשָׁר לְהַדְלִיק אֶת הַמַזְגָן עַל-יְדֵי שִׂיחַת טֶלֶפוֹן קְצָרָה, אֶפְשָׁר לְחַמֵם אֶת הַמַיִם בָּאַמְבַּטְיָה, וְאֶפְשָׁר לְחַמֵם אֶת הָאוֹכֶל בַּתַנוּר. כַּאֲשֶׁר מַגִיעִים הַבַּיְתָה הַכּוֹל מוּכָן.

בֵּית הֶעָתִיד נִשְׁמָע נֶהְדָר, אַךְ אִם הַמַחְשֵׁב מִתְקַלְקֵל, הַחַיִים בַּבַּיִת הַזֶה קָשִׁים מְאוֹד. לְדוּגְמָה, אֲנַחְנוּ מַגִיעִים הַבַּיְתָה וְרוֹאִים שֶׁהַמַזְגָן מְקָרֵר אֶת הַבַּיִת בִּמְקוֹם לְחַמֵם אוֹתוֹ. אַחַר כָּךְ אֲנַחְנוּ רוֹצִים לְהִתְחַמֵם עִם מָרָק חַם, אַךְ הַמִטְבָּח הַמֶרְכָּזִי שׁוֹלֵחַ לָנוּ קַרְטִיב. אֲנַחְנוּ רוֹצִים לִשְׁתוֹת תֵה חַם, וּמְקַבְּלִים מַשְׁקֶה קַר. כְּשֶׁאֲנַחְנוּ קְפוּאִים לְגַמְרֵי אֲנַחְנוּ רוֹצִים לְהִיכָּנֵס לַמִיטָה כְּדֵי לְהִתְחַמֵם, אַךְ הַמִיטָה נִסְגֶרֶת. אֲנַחְנוּ יוֹצְאִים הַחוּצָה כְּדֵי לִבְרוֹחַ מֵהַקוֹר שֶׁבַּבַּיִת, וְנִרְטָבִים מֵהַגֶשֶׁם שֶׁבַּחוּץ. בְּלֵית בְּרֵירָה אֲנַחְנוּ מְנַסִים לְהִיכָּנֵס הַבַּיְתָה, אֲבָל הַמַחְשֵׁב לֹא פּוֹתֵחַ לָנוּ אֶת הַדֶלֶת. אַחֲרֵי כַּמָה דַקוֹת הַמַחְשֵׁב פּוֹתֵחַ אֶת הַדֶלֶת וְשׁוֹלֵחַ אֶת הַכֶּלֶב לְגָרֵשׁ אוֹתָנוּ...
אָז מִי רוֹצֶה לִחְיוֹת בְּבֵית הֶעָתִיד? אֲנִי לֹא!!!