---
title: חֵיפָה הָעִיר שֶׁלִי
author: a teacher
level: bw_lev_5
---
אֲנִי גָרָה בְּחֵיפָה. מֵהַבַּיִת שֶׁלִי בַּכַּרְמֶל רוֹאִים אֶת הַמִפְרָץ וְאֶת הָאֳנִיוֹת בַּנָמֵל. זֹאת תְמוּנַת הַנוֹף שֶׁאֲנִי רוֹאָה כָּל בּוֹקֶר כְּשֶׁאֲנִי קָמָה לִשְׁתוֹת אֶת הַקָפֶה שֶׁלִי. 
חֵיפָה קְרוֹבָה לַיָם. אֶפְשָׁר לְטַיֵיל עַל הַחוֹף בְּיוֹם חוֹרֶף, וּלְהִתְרַחֵץ בַּיָם בְּיוֹם קַיִץ חַם. בְּחֵיפָה יֵשׁ שׁוּק, "שׁוּק תַלְפִּיוֹת". בַּשׁוּק הַזֶה יֵשׁ פֵּרוֹת, יְרָקוֹת, בָּשָׂר, דָגִים, פֵּרוֹת יְבֵשִׁים וְתַבְלִינִים. בְּיוֹם חֲמִישִׁי אוֹ בְּיוֹם שִׁישִׁי בַּבּוֹקֶר אֲנִי אוֹהֶבֶת לְטַיֵיל בַּשׁוּק. בְּיָמִים אֵלֶה אֶפְשָׁר לִקְנוֹת הַכּוֹל בְּזוֹל. אֲנִי אוֹהֶבֶת לְהִסְתוֹבֵב בֵּין הַפֵּרוֹת וְהַיְרָקוֹת הַצִבְעוֹנִיִים. אֲנִי אוֹהֶבֶת אֶת רֵיחַ הַפֵּרוֹת וְאֶת רֵיחַ הַתַבְלִינִים הַטְרִיִים. בַּשׁוּק אֲנִי יְכוֹלָה לִבְחוֹר אֶת הַפֵּרוֹת וְאֶת הַיְרָקוֹת. אֲנִי יְכוֹלָה לָקַחַת אוֹתָם בַּיָד, וְכָךְ אֲנִי יוֹדַעַת מָה אֲנִי שָׂמָה בַּסַל שֶׁלִי. 

בְּחֵיפָה יֵשׁ שְׁלוֹשָׁה אֲזוֹרִים: הָעִיר הַתַחְתִית, הָדָר וְהַכַּרְמֶל. בְּאֶמְצַע הַשָׁבוּעַ אֲנִי אוֹהֶבֶת לְטַיֵיל בִּ"שְׁכוּנַת הָדָר", בִּרְחוֹב הֶרְצְל וּבִרְחוֹב הֶחָלוּץ. הַיוֹם הֵם נִרְאִים כְּמוֹ בָּזָאר (שׁוּק) אֶחָד גָדוֹל. הַבְּגָדִים תְלוּיִים בַּחוּץ, וְהַנַעֲלַיִים עַל מַדָפִים בַּכְּנִיסָה לַחֲנוּת. אֲנָשִׁים רוֹאִים אֶת הַבְּגָדִים וְאֶת הַנַעֲלַיִים, וְנִכְנָסִים לַחֲנוּת רַק אִם הֵם רוֹצִים לִקְנוֹת. אֶפְשָׁר לְבַקֵשׁ הֲנָחָה בַּמְחִיר, כִּי בַּשׁוּק מוּתָר לְהִתְמַקֵחַ. 

בְּיוֹם שַׁבָּת אֶפְשָׁר לְטַיֵיל בְּגַן הָאֵם, לְהִסְתוֹבֵב בֵּין הַפְּסָלִים וּלְבַקֵר בְּגַן הַחַיוֹת. אֶפְשָׁר גַם לָשֶׁבֶת בְּפָּארְק הַכַּרְמֶל וּלְהָרִיחַ אֶת עֲצֵי הָאוֹרֶן. חֵיפָה זוֹ הָעִיר שֶׁלִי. אֲנִי אוֹהֶבֶת לָגוּר בְּחֵיפָה.