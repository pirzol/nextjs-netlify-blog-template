---
title: פְרוֹיְד - הָאִישׁ שֶׁרָצָה, וְהִצְלִיחַ
author: a teacher
level: bw_lev_6
---
פְרוֹיְד הוּא הַשֵׁם הַמְפוּרְסָם בְּיוֹתֵר בִּתְחוּם הַפְּסִיכוֹלוֹגְיָה. זִיגְמוֹנְד פְרוֹיְד נוֹלַד בְּ-1856 וְגָדַל בְּוִוינָה שֶׁבְּאוֹסְטְרִיָה. הוּא הָיָה תַלְמִיד מִצְטַיֵין. הָיוּ לוֹ שִׁישָׁה אַחִים צְעִירִים יוֹתֵר, וְכוּלָם גָרוּ בְּדִירָה קְטַנָה וּצְפוּפָה, אֲבָל רַק לְזִיגְמוֹנְד הָיָה חֶדֶר מִשֶׁלוֹ עִם מְנוֹרַת נֵפְט, כְּדֵי שֶׁיוּכַל לְהַמְשִׁיךְ לִלְמוֹד גַם בָּעֶרֶב. בְּנֵי הַמִשְׁפָּחָה הָאֲחֵרִים הִדְלִיקוּ בָּעֶרֶב נֵרוֹת. זִיגְמוֹנְד רָצָה לִהְיוֹת מְפַקֵד חָשׁוּב בַּצָבָא אוֹ שַֹר בַּמֶמְשָׁלָה כְּשֶׁיִגְדַל. אֲבָל כְּשֶׁגָדַל וְרָצָה לִלְמוֹד בָּאוּנִיבֶרְסִיטָה, לֹא יָכוֹל הָיָה לִלְמוֹד כָּל מַה שֶׁרָצָה, כִּי הָיָה יְהוּדִי. יְהוּדִים יָכְלוּ לִלְמוֹד רְפוּאָה. לָכֵן הוּא הִתְחִיל לִלְמוֹד רְפוּאָה. זִיגְמוֹנְד פְרוֹיְד רָצָה מְאוֹד לְגַלוֹת דָבָר חָדָשׁ חָשׁוּב שֶׁיַהֲפוֹךְ אוֹתוֹ לְאִישׁ מְפוּרְסָם. 

זִיגְמוֹנְד פְרוֹיְד סִיֵים אֶת לִימוּדֵי הָרְפוּאָה שֶׁלוֹ, אֲבָל לֹא רָצָה לִהְיוֹת רוֹפֵא. הוּא הִצְלִיחַ לְקַבֵּל כֶּסֶף כְּדֵי לִנְסוֹעַ לְפָּרִיז לִלְמוֹד שָׁם כַּמָה חוֹדָשִׁים עִם זָ'אן שָׁארְקוֹט. שָׁארְקוֹט הָיָה מוּמְחֶה גָדוֹל בְּאוֹתָהּ תְקוּפָה, וְעָבַד עִם חוֹלִים בְּמַחֲלוֹת נֶפֶשׁ. פְרוֹיְד הִתְחִיל לַעֲבוֹד בְּבֵית חוֹלִים בְּפָּרִיז וְהָפַךְ לִהְיוֹת מֵרוֹפֵא רָגִיל לִפְּסִיכוֹ-פָּתוֹלוֹג, כְּלוֹמַר רוֹפֵא שֶׁמְטַפֵּל בְּחוֹלֵי נֶפֶשׁ. 

הַפְּסִיכוֹלוֹגִיָה בְּאוֹתָם יָמִים לֹא הָיְיתָה מְפוּתַחַת. הָרוֹפְאִים לֹא הֵבִינוּ אֶת הַבְּעָיוֹת שֶׁל חוֹלֵי הַנֶפֶשׁ, וּבְדֶרֶךְ כְּלָל לֹא יָדְעוּ אֵיךְ לְרַפֵּא אוֹתָם. גַם זִיגְמוֹנְד פְרוֹיְד לֹא יָדַע, וְלָכֵן נִיסָה בְּעַצְמוֹ לְגַלוֹת אֵיךְ אֶפְשָׁר לַעֲזוֹר לָהֶם. הוּא הִגִיעַ לְמַסְקָנָה שֶׁהַחוֹלִים שֶׁלוֹ מוּשְׁפָּעִים מְאוֹד מִמַה שֶׁקָרָה לָהֶם בְּיַלְדוּתָם, וְלָכֵן פִּיתַח שִׁיטָה טִיפּוּלִית חֲדָשָׁה. הוּא נִיסָה לְבָרֵר מַה קָרָה לָהֶם בְּיַלְדוּתָם. הוּא הִגִיעַ לְמַסְקָנָה, שֶׁבְּנֵי אָדָם לֹא יוֹדְעִים מַה מַשְׁפִּיעַ עֲלֵיהֶם. לְמָשָׁל, יָכוֹל לִהְיוֹת שֶׁבְּנֵי אָדָם כּוֹעֲסִים, בּוֹכִים אוֹ מִתְיָיאֲשִׁים בִּגְלַל אֵירוּעַ קָשֶׁה שֶׁקָרָה לָהֶם בַּיַלְדוּת שֶׁלָהֶם עִם אַבָּא אוֹ עִם אִימָא שֶׁלָהֶם. לִפְעָמִים הֵם לֹא יְכוֹלִים לַעֲבוֹד אוֹ לְטַפֵּל בַּמִשְׁפָּחָה שֶׁלָהֶם בִּגְלַל הָרְגָשׁוֹת הַקָשִׁים הָאֵלֶה. אֲבָל הֵם לֹא יוֹדְעִים שֶׁיֵשׁ קֶשֶׁר בֵּין הָאֵירוּעַ שֶׁקָרָה בַּיַלְדוּת לְבֵין הָרְגָשׁוֹת הַקָשִׁים שֶׁהֵם מַרְגִישִׁים, וְלִפְעָמִים אֲפִילוּ לֹא זוֹכְרִים אֶת הָאֵירוּעַ הַזֶה. לְפִי פְרוֹיְד, אִם הֵם יֵדְעוּ שֶׁהָאֵירוּעַ מֵהַיַלְדוּת קָשׁוּר לְמַה שֶׁהֵם מַרְגִישִׁים הַיוֹם, הָרְגָשׁוֹת הַקָשִׁים יֵיעָלְמוּ, וְהֵם יוּכְלוּ לְהִתְנַהֵג כָּרָגִיל. כָּךְ הָאֲנָשִׁים הָאֵלֶה יַבְרִיאוּ. לָכֵן הַטִיפּוּל שֶׁל פְרוֹיְד הָיָה בְּאֶמְצָעוּת דִיבּוּרִים עַל הַיַלְדוּת, עַל אַבָּא וְעַל אִימָא. הַשִׁיטָה הַזוֹ נִקְרְאָה "פְּסִיכוֹאָנָלִיזָה". 

הָרַעְיוֹנוֹת שֶׁל פְרוֹיְד הִתְפַּשְׁטוּ בָּעוֹלָם הַמַעֲרָבִי כּוּלוֹ, וּפְּסִיכוֹלוֹגִים רַבִּים עֲדַיִין עוֹבְדִים לְפִי גִישָׁה זוֹ. לָכֵן פְרוֹיְד נִקְרָא "אֲבִי הַפְּסִיכוֹאָנָלִיזָה". הַרְבֵּה מוּשָֹגִים שֶׁאֲנַחְנוּ מִשְׁתַמְשִׁים בָּהֶם הַיוֹם הֵם מוּשָֹגִים מֵהַפְּסִיכוֹאָנָלִיזָה, לְמָשָׁל: "מוּדָע" (אָדָם שֶׁיוֹדֵעַ מַה מַפְרִיעַ לוֹ וּמַה מַשְׁפִּיעַ עָלָיו), "לֹא מוּדָע" (אָדָם שֶׁלֹא יוֹדֵעַ מַה מַפְרִיעַ לוֹ וּמַה מַשְׁפִּיעַ עָלָיו), "תַת מוּדָע" (מַה שֶׁאָדָם לֹא יוֹדֵעַ עַל עַצְמוֹ) וְ"אֶגוֹ". פְרוֹיְד כָּתַב סְפָרִים מְעַנְיְינִים מְאוֹד עַל הַנִיסָיוֹן שֶׁלוֹ עִם הַמְטוּפָּלִים שֶׁלוֹ. גַם בְּנֵי אָדָם שֶׁאֵינָם פְּסִיכוֹלוֹגִים קוֹרְאִים אֶת הַסְפָרִים שֶׁלוֹ אֲפִילוּ הַיוֹם. אַחַד הַסְפָרִים הָאֵלֶה עוֹסֵק בְּפַרְשָׁנוּת שֶׁל חֲלוֹמוֹת, וְנִקְרָא "פֵּשֶׁר הַחֲלוֹמוֹת".