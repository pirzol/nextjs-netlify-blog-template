---
title: הָאֶסְפְּרַנְטוֹ
author: a teacher
level: bw_lev_6
---
"בּוֹנְז'וּר" זֶה שָׁלוֹם בְּצָרְפָתִית, "הַלוֹ" זֶה שָׁלוֹם בְּאַנְגְלִית, "אוֹלָה" זֶה שָׁלוֹם בִּסְפָרַדִית, "סוֹלוּטוּן" זֶה שָׁלוֹם בִּשְׂפַת הָאֶסְפְּרַנְטוֹ. מֶה הָיָה קוֹרֶה אִילוּ הָיְיתָה בָּעוֹלָם רַק שָׂפָה אַחַת? אוּלַי שָׂפָה אַחַת שֶׁהִיא שָׂפָה שְׁנִיָיה לְכוּלָם?  

אֱלִיעֶזֶר לוּדְוִויג זָמֶנְהוֹף הָיָה יְהוּדִי, רוֹפֵא עֵינַיִים וְחוֹקֵר לָשׁוֹן. הָיָה לוֹ רַעְיוֹן לִבְנוֹת שָׂפָה חֲדָשָׁה לְכָל אַנְשֵׁי הָעוֹלָם, שָׂפָה בֵּינְלְאוּמִית. הוּא חָשַׁב שֶׁאִם אֲנָשִׁים יְדַבְּרוּ בְּשָׂפָה אַחַת, וְיָבִינוּ זֶה אֶת זֶה, תִהְיֶה פָּחוֹת שִׂנְאָה בָּעוֹלָם. בִּשְׁנַת 1887 הוּא פִּרְסֵם סֵפֶר בְּשֵׁם "שָׂפָה בֵּינְלְאוּמִית". שָׁם הוּא כָּתַב אֶת חוּקֵי הַשָׂפָה הַחֲדָשָׁה, הִיא שְׂפַת הָאֶסְפְּרַנְטוֹ, שֶׁהַפֵּירוּשׁ שֶׁלָהּ: שְׂפַת הַתִקְוָוה. זָמֶנְהוֹף בָּנָה אֶת הַשָׂפָה מֵאוֹתִיוֹת הָאַלֶפְבֵּית הַלָטִינִיוֹת. הָאֶסְפְּרַנְטוֹ הִיא שָׂפָה פְּשׁוּטָה וְקַלָה, יֵשׁ בָּהּ מְעַט שׁוֹרָשִׁים, וּמִשׁוֹרֶשׁ אֶחָד אֶפְשָׁר לִיצוֹר עַד אַרְבָּעִים מִילִים שׁוֹנוֹת. מֶחְקָרִים מַרְאִים כִּי מֶשֶׁךְ הַזְמַן הַדָרוּשׁ לְלִימוּד הָאֶסְפְּרַנְטוֹ קָצָר פִּי שְׁמוֹנָה עַד פִּי עֲשָׂרָה, מִן הַזְמַן הַדָרוּשׁ לְהַגִיעַ לְאוֹתָהּ רָמָה בְּלִימוּד הָאַנְגְלִית. 

הַיוֹם בְּכָל הָעוֹלָם יֵשׁ כַּמָה מִילְיוֹנֵי אֲנָשִׁים שֶׁמְדַבְּרִים בְּשָׂפָה זוֹ, בְּתוֹךְ הַמִשְׁפָּחָה אוֹ בְּמִפְגָשִׁים מְיוּחָדִים שֶׁל אוֹהֲבֵי הַשָׂפָה. יֵשׁ כְּבָר יְלָדִים שֶׁנוֹלָדִים לְתוֹךְ הַשָׂפָה וּמְדַבְּרִים בְּאֶסְפְּרַנְטוֹ כְּמוֹ שָׂפָה רִאשׁוֹנָה. 

מְעַנְיֵין לִרְאוֹת כִּי לְיִשְׂרָאֵל יֵשׁ שְׁנֵי דְבָרִים מְשׁוּתָפִים עִם הָאֶסְפְּרַנְטוֹ. הָאֶחָד, אֱלִיעֶזֶר בֶּן יְהוּדָה מְחַיֶיה אֶת הַשָׂפָה הָעִבְרִית בְּאוֹתוֹ זְמַן בְּעֵרֶךְ, שֶׁאֱלִיעֶזֶר זָמֶנְהוֹף יוֹצֵר אֶת הָאֶסְפְּרַנְטוֹ. הַשֵׁנִי, לַהִמְנוֹן הַלְאוּמִי שֶׁל יִשְׂרָאֵל יֵשׁ אוֹתוֹ שֵׁם כְּמוֹ לִשְׂפַת הָאֶסְפְּרַנְטוֹ - הַתִקְוָוה.