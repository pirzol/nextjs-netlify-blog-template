---
title: עִישׁוּן סִיגַרְיוֹת
author: a teacher
level: bw_lev_6
---
כַּמָה קָשֶׁה לְהַפְסִיק לְעַשֵׁן סִיגַרְיוֹת! כָּל מְבוּגָר מְעַשֵׁן יוֹדֵעַ אֶת זֶה. קַל לְהַתְחִיל לְעַשֵׁן, אֲבָל קָשֶׁה מְאוֹד לְהַפְסִיק. דוֹרִית מְעַשֶׁנֶת מִגִיל 18. כְּשֶׁהָיְיתָה בַּת 18, הַחֲבֵרָה הַטוֹבָה בְּיוֹתֵר שֶׁלָהּ הִתְחִילָה לְעַשֵׁן. הָיוּ עוֹד כַּמָה בָּנִים שֶׁעִישְׁנוּ. הַבָּנִים הָאֵלֶה תָמִיד הִצִיעוּ לָהּ בִּנְדִיבוּת סִיגַרְיָה. לְדוֹרִית לֹא הָיָה נָעִים לְסָרֵב. חוּץ מִזֶה, הִיא רָצְתָה לִהְיוֹת אַחַת מֵהַחֲבוּרָה. הִיא לָקְחָה אֶת הַסִיגַרְיָה שֶׁנָתְנוּ לָהּ וְהֶחֱזִיקָה אוֹתָהּ בֵּין הָאֶצְבָּעוֹת. עִם הַסִיגַרְיָה בַּיָד הִיא הִרְגִישָׁה מְבוּגֶרֶת, וַאֲפִילוּ גַם יָפָה וּמוֹשֶׁכֶת. דוֹרִית הָיְיתָה סַקְרָנִית לָדַעַת מַה הַטַעַם שֶׁל הַסִיגַרְיָה, וְרָצְתָה לְהָבִין לָמָה בְּעֶצֶם אֲנָשִׁים מְעַשְׁנִים. בַּהַתְחָלָה הַטַעַם הָיָה נוֹרָא, וְעָשָׁן נִכְנַס לָהּ לַפֶּה וְלָאַף. הִיא הִתְחִילָה לְהִשְׁתַעֵל. הִיא הִרְגִישָׁה שֶׁהִיא כִּמְעַט נֶחְנֶקֶת מִן הֶעָשָׁן, אֲבָל הַחֲבֵרִים שֶׁלָהּ צָחֲקוּ. כָּל אֶחָד מֵהֶם הָיָה כְּבָר מְנוּסֶה בְּעִישׁוּן, וְהֵם הִרְגִישׁוּ בּוֹגְרִים מְאוֹד כְּשֶׁנָתְנוּ לָהּ עֵצוֹת וְהִסְבִּירוּ מָה עוֹשִֹים עִם הֶעָשָׁן. בְּמֶשֶׁךְ שָׁבוּעַ דוֹרִית נִיסְתָה לְעַשֵׁן כַּמָה פְּעָמִים. מֵהַשָׁבוּעַ הַזֶה וְעַד הַיוֹם דוֹרִית מְעַשֶׁנֶת. 

הַיוֹם דוֹרִית מִצְטַעֶרֶת מְאוֹד שֶׁהִתְחִילָה לְעַשֵׁן כְּשֶׁהָיְיתָה נַעֲרָה. בִּגְלַל הַסִיגַרְיוֹת דוֹרִית מִשְׁתַעֶלֶת לְעִיתִים קְרוֹבוֹת. הַקוֹל שֶׁלָהּ נַעֲשָֹה צָרוּד וְנָמוּךְ. רֵיחַ לֹא נָעִים שֶׁל עָשָׁן נוֹדֵף מִן הַבְּגָדִים וּמִן הַשֵֹעָר שֶׁלָהּ. הִיא חוֹלָה לְעִיתִים קְרוֹבוֹת, וְקָשֶׁה לָהּ לִנְשׁוֹם. 

מָה אוֹמְרִים הָרוֹפְאִים עַל עִישׁוּן סִיגַרְיוֹת? לְפִי מֶחְקָרִים, הָעִישׁוּן מַחֲלִישׁ אֶת הַגוּף וְאֶת הַמוֹחַ וְגוֹרֵם לִפְגִיעָה בָּאִינְטֶלִיגֶנְצְיָה. אֲנָשִׁים מְעַשְׁנִים מַצְלִיחִים פָּחוֹת בְּמִבְחֲנֵי אִינְטֶלִיגֶנְצְיָה, כַּנִרְאֶה מִשׁוּם שֶׁפָּחוֹת חַמְצָן מַגִיעַ לְכָל הַתָאִים, גַם לְתָאֵי הַמוֹחַ. עִישׁוּן סִיגַרְיוֹת מַחֲלִישׁ אֶת מַעֲרֶכֶת הַחִיסוּן הַטִבְעִית שֶׁל הַגוּף וְגוֹרֵם לְמַחֲלוֹת רַבּוֹת וְקָשׁוֹת. יָדוּעַ שֶׁעִישׁוּן גוֹרֵם לְסַרְטַן הָרֵיאוֹת, אֲבָל גַם לְסַרְטַן הַגָרוֹן וּלְעוֹד מַחֲלוֹת רַבּוֹת וַחֲמוּרוֹת אֲחֵרוֹת. עוֹר הַפָּנִים שֶׁל הַמְעַשְׁנִים מִזְדַקֵן וּמִתְקַמֵט מַהֵר יוֹתֵר, הַשֵֹעָר שֶׁלָהֶם מַלְבִּין מַהֵר יוֹתֵר, וְהֵם מִתְקָרְחִים בְּגִיל צָעִיר יוֹתֵר. גַם כְּשֶׁמַפְסִיקִים לְעַשֵׁן, חֵלֶק מֵהַנֶזֶק נִשְׁאָר.

מָה עוֹשִֹים? אִם לֹא הִתְחַלְתֶם לְעַשֵׁן, מַצַבְכֶם מְצוּיָן. הַדָבָר הַקַל בְּיוֹתֵר הוּא לֹא לְהַתְחִיל לְעַשֵׁן. הַחַיִים יָפִים יוֹתֵר לְלֹא עִישׁוּן.