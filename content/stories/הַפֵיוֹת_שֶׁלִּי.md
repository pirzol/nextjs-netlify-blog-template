---
title: הַפֵיוֹת שֶׁלִּי
author: a teacher
level: bw_lev_4
---
בַּלַּיְלָה, לִפְנֵי שֶׁאֲנִי עוֹצֶמֶת עֵינַיִים,
מַמָּשׁ לֹא חוֹשֶׁבֶת עַל כְּלוּם בֵּינְתַיִים,
בָּאוֹת אֵלַי לִפְעָמִים שְׁתֵּי פֵיוֹת,
יָפוֹת, מַקְסִימוֹת, כְּמוֹ בָּאַגָּדוֹת!

אַחַת קְטַנְטַנָּה וְיָפָה עַד מְאֹד,
בְּשִׂמְלָה חֲמוּדָה שֶׁצִּבְעָהּ וָרוֹד.
הַשְּׁנִיָּה כּוּלָה בִּצְבָעִים כְּחַלְחַלִּים,
וְרֹאשָׁהּ עָשׂוּי תַּלְתַּלִּים תַּלְתַּלִּים.

הֵן מְרַחֲפוֹת סְבִיבִי וְשָׁרוֹת,
וְאַט אַט אוֹתִי מַרְדִּימוֹת.
הִגַּעְתִּי אִתָּן לְאֶרֶץ חֲלוֹם,
שָׁם הַכָּל מְנַצְנֵץ כְּמוֹ יַהֲלוֹם.

אַךְ כְּשֶׁאֲנִי אֶת הַיָּד לְפָנִים מוֹשִׁיטָה,
לָגַעַת בָּאוֹר הַזּוֹהֵר בַּפִּינָה,
לְפֶתַע אֵין מִסְּבִיבִי כְּלוּם,
וְאִמָּא אוֹמֶרֶת: "הִגִּיעַ הַזְּמַן לָקוּם!"