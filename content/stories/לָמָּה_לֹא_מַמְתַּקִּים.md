---
title: לָמָּה לֹא מַמְתַּקִּים
author: a teacher
level: bw_lev_4
---
לָמָּה אִי אֶפְשָׁר לֶאֱכוֹל רַק מַמְתַּקִּים,
מִינֵי שׁוֹקוֹלָדִים וּדְבָרִים טְעִימִים,
כְּמוֹ גְּלִידָה, קַצֶּפֶת, קְרֶמְבּוֹ וּמַסְטִיק,
הַר סוּכָּרִיּוֹת, וּלְסִיוּם גַּם אַרְטִיק?

לָמָּה עֲרֵמָה שֶׁל חַלְבָה זֶה לֹא טוֹב,
אוֹ עוּגוֹת עִם צִפּוּי שֶׁל קְרֶם זָהוֹב?
וּמַה רַע בְּשָׁלוֹשׁ חֲבִילוֹת שֶׁל בַּמְבָּה,
לָמָּה, בִּמְקוֹם זֶה, נוֹתְנִים לִי גַּמְבָּה?

"תֹּאכַל חֲמוּדִי, יְרָקוֹת וּפֵרוֹת",
כָּךְ אוֹמֶרֶת אִמָּא, "זֶה בָּרִיא מְאֹד!
וּטְעַם גַּם מִזֶּה, זֶה טָעִים, לֹא שָׂרוּף.
לָמָּה אַתָּה לֹא אוֹכֵל גַּם קְצָת כְּרוּב?

אַתָּה צָרִיךְ, יַלְדוֹן, לְהִתְחַזֵּק וְלִגְדּוֹל,
לִגְמוֹר אֶת הָאוֹכֶל, לִגְמוֹר אֶת הַכָּל!
אַתָּה צָרִיךְ וִיטָמִינִים  וּבַרְזֶל."
לָמָּה אֵין אֶת זֶה בְּסוּכָּרִיָּה עַל מַקֵל?