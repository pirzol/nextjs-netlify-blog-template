---
title: הַיוּרוֹ
author: a teacher
level: bw_lev_6
---
בָּעוֹלָם יֵשׁ חָמֵשׁ יַבָּשׁוֹת: אַסְיָה, אַפְרִיקָה, אֲמֵרִיקָה, אוֹסְטְרַלְיָה וְאֵירוֹפָּה. אֵירוֹפָּה הִיא אַחַת מֵהַיַבָּשׁוֹת הַקְטַנוֹת בָּעוֹלָם, אֲבָל מִסְפַּר הַתוֹשָׁבִים בַּיַבֶּשֶׁת הוּא הַשֵׁנִי בְּגוֹדְלוֹ - 728 מִילְיוֹן תוֹשָׁבִים.
אַחֲרֵי מִלְחֶמֶת הָעוֹלָם הַשְׁנִייָה הָיוּ תָכְנִיוֹת לְאַחֵד אֶת מְדִינוֹת אֵירוֹפָּה. הַמַטָרָה הָיְיתָה לִמְנוֹעַ מִלְחָמוֹת בֵּין הַמְדִינוֹת וְלִבְנוֹת מֵחָדָשׁ אֶת הַיַבֶּשֶׁת שֶׁנֶהֶרְסָה בַּמִלְחָמָה.

הָאִיחוּד הָאֵירוֹפִּי הוּא אִרְגוּן בֵּינְלְאוּמִי הַמוּרְכָּב מֵ-25 מְדִינוֹת בְּאֵירוֹפָּה. בַּהַתְחָלָה הוּא נִקְרָא בַּשֵׁם "הַשׁוּק הָאֵירוֹפִּי הַמְשׁוּתָף", וּמֵ-1992 הוּא נִקְרָא "הָאִיחוּד הָאֵירוֹפִּי". בְּשׁוּק זֶה חֲבֵרוֹת הַמְדִינוֹת יָוָון, אִיטַלְיָה, צָרְפַת, סְפָרַד, גֶרְמַנְיָה, אוֹסְטְרִיָה, בֶּלְגְיָה, אַנְגְלִיָה וְעוֹד. 

אֶחָד מֵהַשִׁינוּיִים הָעִיקָרִיִים שֶׁל "הָאִיחוּד הָאֵירוֹפִּי" הוּא פְּתִיחַת הַגְבוּלוֹת בֵּין הַמְדִינוֹת. אֶפְשָׁר לַעֲבוֹר בְּחוֹפְשִׁיוּת מִמְדִינָה לִמְדִינָה בְּלִי דַרְכּוֹן, אֶפְשָׁר לְהַעֲבִיר סְחוֹרוֹת בֵּין הַמְדִינוֹת בְּלִי לְשַׁלֵם מִיסִים, וְהַתוֹשָׁבִים יְכוֹלִים לַעֲבוֹד וְלִחְיוֹת בְּכָל מְדִינָה שֶׁהֵם רוֹצִים. 

הַמַטְבֵּעַ הָרִשְׁמִי שֶׁל הָאִיחוּד הָאֵירוֹפִּי הוּא הָאֵירוֹ. הַשְׁטָרוֹת שֶׁל הָאֵירוֹ אֲחִידִים בְּכָל הַמְדִינוֹת הַחֲבֵרוֹת בָּאִיחוּד. עַל הַשְׁטָרוֹת יֵשׁ צִיוּרִים שֶׁל גְשָׁרִים וְשֶׁל שְׁעָרִים שֶׁלֹא נִמְצָאִים בְּשׁוּם מְדִינָה, כְּדֵי לֹא לִקְשׁוֹר אֶת הַצִיוּר לִמְדִינָה מְסוּיֶמֶת. אַךְ לְמַטְבְּעוֹת הָאֵירוֹ יֵשׁ צַד אֶחָד מְשׁוּתָף לְכָל הַמְדִינוֹת הַחֲבֵרוֹת בָּאִיחוּד, וְאִילוּ הַצַד הַשֵׁנִי שׁוֹנֶה מִמְדִינָה לִמְדִינָה.

הַשֵׁם שֶׁל הַמַטְבֵּעַ בְּעִבְרִית הוּא "אֵירוֹ" מֵהַמִילָה אֵירוֹפָּה. לַמְרוֹת זֹאת אֲנָשִׁים רַבִּים קוֹרְאִים לַמַטְבֵּעַ "יוּרוֹ", כְּמוֹ שֶׁהוּא נִקְרָא בְּאַנְגְלִית. מְדִינַת יִשְׂרָאֵל עוֹשָׂה הַרְבֵּה מַאֲמַצִים כְּדֵי לְהִתְקַבֵּל לָאִיחוּד הָאֵירוֹפִּי.