---
title: שׁוּנִית הָאַלְמוּגִים בְּמִפְרַץ אֵילַת
author: a teacher
level: bw_lev_6
---
כָּל מִי שֶׁנִכְנָס לַמַיִם הַצְלוּלִים שֶׁל מִפְרַץ אֵילַת וּמַבִּיט פְּנִימָה מְגַלֶה עוֹלָם נִפְלָא שֶׁל צוּרוֹת וּצְבָעִים - גַן עֵדֶן מִתַחַת לַמַיִם: אַלְמוּגִים הַדוֹמִים לְשִׂיחִים וּלְעֵצִים, וּבֵינֵיהֶם שׂוֹחִים דָגִים צִבְעוֹנִיִים וּמְיוּחָדִים מְאוֹד. שׁוּנִית הָאַלְמוּגִים בְּאֵילַת הִיא רַק אַחַת מִבֵּין שׁוּנִיוֹת אַלְמוּגִים רַבּוֹת לְאוֹרֶךְ מִפְרַץ אֵילַת. כֵּיצַד כָּל זֶה נוֹצַר?

יַם סוּף הוּא יָם מְיוּחָד. אוֹרְכּוֹ רַק כְּ-2000 ק"מ וְרוֹחְבּוֹ הַמַקְסִימָלִי כְּ-250 ק"מ, אֲבָל עוֹמְקוֹ מַגִיעַ לִ-3 ק"מ. זֶהוּ יָם עָמוֹק וְצַר. יַם סוּף הוּא גַם יָם מְבוּדָד - הוּא מְחוּבָּר אֶל הַיָם הַתִיכוֹן וְאֶל הָאוֹקְיָנוֹס הַהוֹדִי רַק בְּמַעֲבָרִים צָרִים. כָּךְ נוֹצֶרֶת הַפְרָדָה בֵּין הַמַיִם הַקָרִים שֶׁל הָאוֹקְיָנוֹס הַהוֹדִי וּבֵין הַמַיִם הַחַמִים יוֹתֵר שֶׁל יַם סוּף. הַטֶמְפֶּרָטוּרָה שֶׁל הַמַיִם בְּיַם סוּף גְבוֹהָה גַם בִּגְלַל מְקוֹמוֹ הַגֵאוֹגְרָפִי - לְיַד הַמִדְבָּר, וְהִיא מַגִיעָה לְ-21 עַד 26 מַעֲלוֹת צֶלְסְיוּס. יַם סוּף הוּא יָם שָׁקֵט בְּדֶרֶךְ כְּלָל, לָכֵן הַמַיִם בּוֹ נְקִיִים וּשְׁקוּפִים, וְאוֹר שֶׁמֶשׁ רַב נִכְנָס אֲלֵיהֶם.

הַחוֹם, הַמַיִם הַנְקִיִים וְהָאוֹר הֵם תְנָאִים אִידֵאָלִיִים לְהִתְפַּתְחוּת אַלְמוּגִים. הָאַלְמוּגִים שֶׁאָנוּ רוֹאִים בְּאֵילַת יְכוֹלִים לִהְיוֹת בְּנֵי אַלְפֵי שָׁנִים. נוֹסָף עַל הָאַלְמוּגִים יֵשׁ בַּשׁוּנִית עוֹד אַלְפֵי בַּעֲלֵי חַיִים. הַמוֹצָא שֶׁלָהֶם הוּא בְּדֶרֶךְ כְּלָל מֵאֲזוֹרִים טְרוֹפִּיִים. עַד לִפְנֵי 10 מִילְיוֹן שָׁנִים הָיָה לְיַם סוּף קֶשֶׁר עִם הָאוֹקְיָנוֹס הַהוֹדִי, וְכָךְ הִגִיעוּ אֵלָיו בַּעֲלֵי חַיִים מֵהָאוֹקְיָנוֹס הַהוֹדִי וּמֵהָאוֹקְיָנוֹס הַשָׁקֵט. בְּתוֹךְ יַם סוּף הָיְיתָה אֶבוֹלוּצְיָה מְיוּחֶדֶת, וְהִתְפַּתְחוּ בּוֹ מִינִים אֶנְדֵמִיִים שֶׁל בַּעֲלֵי חַיִים - מִינִים שֶׁחַיִים רַק בּוֹ. בְּיַם סוּף יֵשׁ יוֹתֵר מִינִים אֶנְדֵמִיִים מֵאֲשֶׁר בְּכָל יָם אַחֵר.

הָעוֹשֶׁר שֶׁל הַחַיִים בְּשׁוּנִית הָאַלְמוּגִים הוּא עָצוּם. לְעוּמַת יַעַר טְרוֹפִּי, שֶׁאֶפְשָׁר לִרְאוֹת בּוֹ לְמָשָׁל 15-18 מִינֵי פַּרְפָּרִים בְּמָקוֹם אֶחָד, בְּשׁוּנִית הָאַלְמוּגִים אֶפְשָׁר לִרְאוֹת 30-40 מִינֵי דָגִים בְּמָקוֹם אֶחָד.