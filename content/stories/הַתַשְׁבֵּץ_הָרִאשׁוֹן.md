---
title: הַתַשְׁבֵּץ הָרִאשׁוֹן
author: a teacher
level: bw_lev_5
---
תַשְׁבֵּץ הוּא חִידַת מִילִים שֶׁמִשְׁתַלְבוֹת זוֹ בְּזוֹ, לָאוֹרֶךְ וְלָרוֹחַב (בִּמְאוּזָן וּבִמְאוּנָךְ), בְּתוֹךְ מִשְׁבְּצוֹת רֵיקוֹת. בֵּין הַמִילִים מַפְרִידָה מִשְׁבֶּצֶת שְׁחוֹרָה אַחַת לְפָחוֹת. בָּעוֹלָם הַמוֹדֶרְנִי מִתְפַּרְסְמִים עִיתוֹנִים כָּל יוֹם, שִׁישָׁה יָמִים בְּשָׁבוּעַ. בָּעִיתוֹנִים יֵשׁ חֲדָשׁוֹת, כַּתָבוֹת וּפִרְסוֹמוֹת, אֲבָל בְּסוֹף הָעִיתוֹן מְחַכֶּה לָנוּ גַם תַשְׁבֵּץ. יוֹם אַחֲרֵי יוֹם מְחַכֶּה תַשְׁבֵּץ לַפּוֹתְרִים, הַקוֹרְאִים אֶת הָעִיתוֹן. 

אֲבָל הַתַשְׁבֵּץ לֹא הָיָה שָׁם תָמִיד. בַּמֵאָה הַתְשַׁע-עֶשְׂרֵה בִּבְּרִיטַנְיָה הָיוּ מִשְׂחֲקֵי מִילִים הַדוֹמִים לְתַשְׁבֵּץ, בְּחוֹבְרוֹת שׁוֹנוֹת לִילָדִים. רַק בְּדֶצֶמְבֶּר 1913 פִּרְסְמוּ אֶת הַתַשְׁבֵּץ הָרִאשוֹן. אַרְתוּר וַוין, עִיתוֹנַאי מִלִיבֶרְפּוּל, פִּרְסֵם אֶת הַתַשְׁבֵּץ הָרִאשׁוֹן שֶׁלוֹ בְּעִיתוֹן שֶׁל סוֹף שָׁבוּעַ. בְּעֶשֶׂר הַשָׁנִים הַבָּאוֹת הָיוּ תַשְׁבְּצִים רַק לְקוֹרְאֵי הָעִיתוֹנִים, וּבִשְׁנַת 1924 פִּרְסְמוּ אֶת סֵפֶר הַתַשְׁבְּצִים הָרִאשׁוֹן. בְּרִיטַנְיָה הָיְיתָה הַמָקוֹם הָרִאשׁוֹן שֶׁבּוֹ הָעִיתוֹנִים פִּרְסְמוּ תַשְׁבֵּץ חָדָשׁ כָּל יוֹם. לָכֵן יֵשׁ אֲנָשִׁים שֶׁאוֹמְרִים: "בְּרִיטַנְיָה הִיא בִּירַת הַתַשְׁבְּצִים הָעוֹלָמִית".

הַיוֹם הַתַשְׁבְּצִים פּוֹפּוּלָרִיִים מְאוֹד בָּאָרֶץ וּבְחוּץ לָאָרֶץ. בְּיִשְׂרָאֵל מִתְפַּרְסְמִים תַשְׁבְּצִים בְּכָל אֶחָד מֵעִיתוֹנֵי סוֹף הַשָׁבוּעַ. מִתְפַּרְסְמוֹת גַם חוֹבְרוֹת שֶׁל תַשְׁבְּצִים אַחַת לְחוֹדֶשׁ, וְהַמְפוּרְסֶמֶת בְּיוֹתֵר הִיא "נִיקוּי רֹאשׁ עֲנָק". בְּמוֹצָאֵי שַׁבָּת יֵשׁ תָכְנִית רַדְיוֹ מְיוּחֶדֶת שֶׁבָּהּ הַמַאֲזִינִים מִתְקַשְׁרִים וּמְבַקְשִׁים עֶזְרָה בְּפִתְרוֹן הַתַשְׁבֵּץ. גַם בָּאִינְטֶרְנֶט מִתְקַיֵים פוֹרוּם בְּנוֹשֵׂא זֶה.