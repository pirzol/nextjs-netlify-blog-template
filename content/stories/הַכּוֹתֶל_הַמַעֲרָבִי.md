---
title: הַכּוֹתֶל הַמַעֲרָבִי
author: a teacher
level: bw_lev_6
---
הַכּוֹתֶל הַמַעֲרָבִי, הַמָקוֹם הַקָדוֹשׁ לְכָל יְהוּדִי, לֹא הָיָה קִיר שֶׁל בֵּית הַמִקְדָשׁ. הוּא הָיָה רַק הַקִיר הַחִיצוֹנִי שֶׁל חֲצַר בֵּית הַמִקְדָשׁ מִצַד מַעֲרָב. אַךְ זֶהוּ הַדָבָר הַיָחִיד שֶׁנִשְׁאַר מִבֵּית הַמִקְדָשׁ, לָכֵן הוּא מְרַגֵשׁ כָּל כָּךְ. מַדוּעַ נִשְׁאַר דַוְקָא הַכּוֹתֶל הַמַעֲרָבִי, כְּשֶׁכָּל שְׁאָר הַקִירוֹת נֶהֶרְסוּ לְגַמְרֵי? הַסִיבָּה הַהִיסְטוֹרִית לֹא יְדוּעָה, הַהֶסְבֵּרִים נִמְצָאִים רַק בָּאַגָדוֹת.

אַגָדָה אַחַת אוֹמֶרֶת, שֶׁהַקֵיסָר אַסְפַּסְיָאנוּס אָמַר לִמְפַקֵד רוֹמָאִי לַהֲרוֹס אֶת הַכּוֹתֶל הַמַעֲרָבִי, אֲבָל הַמְפַקֵד לֹא רָצָה לַהֲרוֹס אוֹתוֹ, כְּדֵי שֶׁגַם הַדוֹרוֹת הַבָּאִים יוּכְלוּ לָדַעַת כַּמָה גָדוֹל וְיָפֶה הָיָה הַמִקְדָשׁ שֶׁאַסְפַּסְיָאנוּס הָרַס. הָרוֹמָאִים הָיוּ מַשְׁאִירִים חֲלָקִים מִן הֶעָרִים שֶׁכָּבְשׁוּ, כְּדֵי לְהַרְאוֹת אֶת כּוֹחָם וְאֶת חוֹזְקָם. כְּלוֹמַר, בְּאַגָדָה זוֹ יֵשׁ יְסוֹד הִיסְטוֹרִי.

אַגָדָה אַחֶרֶת מַסְבִּירָה גַם הִיא מַדוּעַ הַכּוֹתֶל לֹא נֶהֱרַס. כַּאֲשֶׁר רָצָה שְׁלֹמֹה הַמֶלֶךְ לִבְנוֹת אֶת בֵּית הַמִקְדָשׁ הָרִאשׁוֹן, הוּא חִילֵק אֶת הָעֲבוֹדָה בֵּין כָּל הָאֲנָשִׁים בָּעָם. הָעֲנִיִים הָיוּ צְרִיכִים לִבְנוֹת אֶת הַכּוֹתֶל הַמַעֲרָבִי, הָעֲשִׁירִים הָיוּ צְרִיכִים לִבְנוֹת אֶת כּוֹתֶל הַמִזְרָח, וְהַכּוֹהֲנִים וְהַלְוִיִים הָיוּ צְרִיכִים לִבְנוֹת חֲלָקִים חֲשׁוּבִים אֲחֵרִים בַּמִקְדָשׁ. אֲבָל הָעֲשִׁירִים וְהַכּוֹהֲנִים וְהַלְוִיִים שִׁילְמוּ כֶּסֶף לְפוֹעֲלִים, וְהֵם עָשׂוּ אֶת הָעֲבוֹדָה בִּמְקוֹמָם; וְאִילוּ הָעֲנִיִים עָבְדוּ בְּעַצְמָם וּבָנוּ אֶת הַחֵלֶק שֶׁלָהֶם בַּמִקְדָשׁ בַּיָדַיִים מַמָשׁ. עֲבוֹדַת הָעֲנִיִים הָיְיתָה חֲשׁוּבָה בְּעֵינֵי אֱלוֹהִים, וְלָכֵן רוּחַ אֱלוֹהִים לֹא עָזְבָה אַף פַּעַם אֶת הַכּוֹתֶל הַמַעֲרָבִי, וְהוּא לֹא נֶחְרַב. בִּגְלַל הָעֲנִיִים, שֶׁאֱלוֹהִים אוֹהֵב אוֹתָם, הוּא שָׁמַר עַל הַכּוֹתֶל הַזֶה וְדָאַג לוֹ בִּמְיוּחָד.

אַגָדָה זוֹ מַזְכִּירָה לָנוּ כִּי לְיַד הַכּוֹתֶל יֵשׁ הַרְבֵּה עֲנִיִים שֶׁמְבַקְשִׁים כֶּסֶף, נְדָבָה. הָאַגָדָה הַזֹאת נוֹצְרָה, כַּנִרְאֶה, בַּמֵאָה הַ-19, כַּאֲשֶׁר הַרְבֵּה יְהוּדִים עֲנִיִים יָשְׁבוּ לְיַד הַכּוֹתֶל הַמַעֲרָבִי וּבִיקְשׁוּ כֶּסֶף מִן הַמְבַקְרִים.